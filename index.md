---
layout: lipu
---
([Click here to read in English](index_en.md))

# kulupu pi toki pona o!
## tenpo pali lipu li sin!

*pali seme li wile?*

> o pali e ijo toki musi o pana e ona tawa mi lon tenpo wile.

*ijo musi mi o seme?*

> suli la nasin tu li lon!
> - nasin nanpa wan li lipu musi lili
> - nasin nanpa tu li lipu musi suli

> sama la <br>
> lipu o **musi** o kepeken toki pona taso o kepeken toki nimi taso. 

> ante la <br>
> lipu lili la mute nimi li wile lili tawa TWA/tu wan ale (ale ale ale). <br>
> lipu suli la mute nimi li wile suli tawa LA/luka ale (ale ale ale ale ale). 

> sina o pana e pali sina taso. o pana ala e pali pi jan ante.
> lipu suli la sina ken pali kulupu e lipu lon poka pi jan ante. 

*mi o toki seme lon ijo musi?*

> o toki e ijo pona pi wile sina!
> o toki e ma nasa mun pi lon ala, e kijetesantakalu pi wawa seli, e tomo lipu pi sona ale e ijo sin wawa musi tan lawa sina tan pilin sina!
> taso o ike ala. o sewi ala e nasin ike. o toki wawa ala e unpa e pakala sijelo.
> kin la, o musi. ijo sina o pona ala tawa [lipu Wikipesija](https://wikipesija.org/wiki/lipu_open). o pana sona taso ala. o toki wawa ala e nasin nanpa sin pi toki pona. 

> o lukin e utala ni pi tenpo pini: [utala pi lipu suli pi toki lili](../toki-en-lipu/). pali sina o sama. 

*tenpo seme la mi wile pana e pali?*

> tenpo mun kama nanpa tu.
> lon sike #MAMTT/mute ale mute tu wan lon tenpo mun #LT/luka tu lon tenpo suno #LLL/luka luka luka.
>   <details><summary>o sona kepeken nasin nanpa pi sitelen Alapi</summary> 2024-07-15 </details>

*mi wile pana e pali lon seme?*

> o pana e ijo sina tawa mi (jan Lakuse) kepeken ilo Siko (raacz106) anu kepeken ilo lipu (tokipona.sasalin@gmail.com).

> o pana e sona. o pana 
> - e nimi sina pi toki pona
> - e nimi sina pi ilo Siko
> - e nimi pi pali sina
> - e sona ni: ijo sina li tawa utala pi lipu suli anu utala pi toki lili

*utala li seme?*

> pana pali li pini la ale li kama lukin e ijo ale li kama toki e pilin ona. mi kama sona e ni: lipu suli seme en toki lili seme li pona nanpa wan tawa kulupu?

> ni la, o pana ala e pali sina tawa jan mute o toki ala e insa pi pali sina tawa jan mute. tenpo lukin la ale o sona ala e ni: jan seme li pali e ijo.

> tenpo lukin li pini la sina ken toki e ale!


*mi wile sona e ijo ante seme?*

> sina pana e ijo tawa mi la, sina ken e ni: nasin [CC-BY-SA-4.0](https://creativecommons.org/licenses/by-sa/4.0/) li lawa e esun pi pali sina. ni li ike tawa sina la o pana ala!

> sina pana e pali li kama wile ante e ona la sina ken pana sin e ona tawa mi!

> utala pi lipu suli la sina ken pana e lipu mute! utala pi toki musi lili la o pana e toki wan taso. 

> o sona e ni: mi kama awen e pali sitelen sina lon ilo ni la jan ale li ken lukin e ona. ni li ike tawa sina la o pana ala!

*ken pali mi li wawa mute ala. sina ken pana e pona seme tawa mi?*

> ken sina li lili la mi (pi jan Lakuse) li ken pana e pona kepeken nasin tu wan.

> #W) ken sina pi toki pona li lili la o sona e ni: mi ken lukin e lipu sina. mi lukin la ken toki e ni: nasin sina pi toki pona li pona ala pona. mi ken toki e pakala sona e pakala nasin.

> #T) ken la ken sina pali li lili lon nasin ni: a! sina wile pali, taso sina weka e pali lon tenpo mute. sina weka e sona ni: pali li lon. sina weka e sona ni: sina wile pali e lipu. mi ken pana e pona ni: mi toki e wile pali lon tenpo mute tawa sina. sina wile e pona ni la o toki tawa mi!

> #TW) ken la ken sina pi musi lipu li lili. ken la sina ken toki pona wawa li wile pali e lipu. taso sina sona ala a e ni: lipu o toki e seme. sina wile la mi en sina li ken toki e ijo musi ken a!

***

## o lukin e utala pini
- [utala musi pi lipu suli pi toki lili pi tenpo #MAMTW)#LTW)#LLL](/toki-en-lipu/index.md) la kulupu li pali e toki lili mute e lipu suli mute en lipu tu pi suli mute a
- [utala pi sitelen ma pi tenpo #MAMTW)#T)#W](sitelen-ma-nanpa-tu/) la kulupu pi ma pona li wile e sitelen musi sin lon ilo Siko. sitelen mute li kama. taso sitelen seme li pona nanpa wan?
- [utala pi musi mu pi tenpo #MAMTW)#L)#LLLW](musi-mu/) la o lukin e musi tawa e musi kalama e musi lukin o kama mu suli tan pilin musi wawa!
- [utala pi lipu musi lili pi tenpo #MAMT)#LTW)#LW](lipu-lili/) la jan mute li sitelen e lipu soweli e lipu monsuta e lipu olin e lipu pona!
- [utala pi sitelen ma pi tenpo #MAMW)#LT)#W](sitelen-ma/) la kulupu li pali e sitelen musi tawa ni: ma pona pi toki pona li seme lukin tawa jan lon ilo Siko?
- [utala pi lipu kalama tawa pi tenpo #MAMW)#T)#LTW](lipu-kalama-tawa/) la kulupu li kama e lipu suli tawa ni: jan li ken kalama e ona lon poka!
- [utala pi toki musi pi tenpo #MAM)#LLW)#LLW](toki-musi-lili/) la kulupu li pali e toki musi lili mute! musi pi jan seme li pona tawa kulupu tawa jan Sonja?
