---
layout: lipu
---
# Poetry contest (2020-11-11)

## Introduction

Many people of the Ma Pona community on Discord wrote many artistic pieces. So many folks submitted! But how could the group discover which poem was the best?

jan Le made a Discord number bot. The group could communicate their opinion via number. Big numbers were favourable. Also, jan Sonja (the mother of toki pona) said which poems were very good to her. If the website gives the piece a ★, that means that the poem was very good to jan Sonja. More stars indicate more goodness.

When the competition was finished, we made a book. You can read all the poems in the book. The book contains toki pona original content. We need more books like this!

Your device can have the book using these words: [art fight](lipu_pi_toki_musi.pdf)

## Which poems were good to the group?

#1 [lon ma tomo pi tenpo pini suli](#lon-ma-tomo-pi-tenpo-pini-suli) - jan Kapilu ★★★  
#2 [ona li monsuta e jan](#ona-li-monsuta-e-jan) - kule epiku Atawan en kala pona Tonyu  
#3 [kalama waso](#kalama-waso) - jan Ki ★  
#4 [mu](#mu) - soweli nata  
#5 [lon linja telo](#lon-linja-telo) - jan Sitowapu  
#6 [taso, waso mi li laso](#taso,-waso-mi-li-laso) - jan Jensi  
#7 [telo li kama](#telo-li-kama) - jan Tanije  
#8 [lon sina](#lon-sina) - jan Kasipona  
#9 [laso tu](#laso-tu) - jan Ne ★★  
#10 [tenpo weka](#tenpo-weka) - akesi kon Nalasuni  

## All the other poems

[wawa](#wawa) - jan Ajon  
[toki ala](#toki-ala) - apeja Akesi  
[mi wile e awen](#mi-wile-e-awen) - jan Alon  
[kiwen telo sewi](#kiwen-telo-sewi) - jan Anulu  
[utala](#utala) - jan Ateneja  
[tenpo ala la](#tenpo-ala-la) - jan Asuta  
[wan taso](#wan-taso) - jan Atape  
[ike Kolona](#ike-Kolona) - jan Awi  
[lon pi tenpo](#lon-pi-tenpo) - jan Eko  
[kala Lepijatan](#kala-Lepijatan) - jan Enta  
[ni li lipu](#ni-li-lipu) - jan inwin  
[o moku e telo pimeja!](#o-moku-e-telo-pimeja!) - jan pi sona ala  
[awen](#awen) - jan tu  
[mun lili](#mun-lili) - kala loje lili  
[lipu pi jan wawa en kala](#lipu-pi-jan-wawa-en-kala) - jan Kawa  
[nasin pi pona sijelo](#nasin-pi-pona-sijelo) - kili kala  
[wile open](#wile-open) - jan Lenoka  
[telo wawa](#telo-wawa) - jan Lulu  
[wile pi weka ala](#wile-pi-weka-ala) - jan Mali  
[sama oko en oko ante](#sama-oko-en-oko-ante) - jan Naso  
[kala nasa](#kala-nasa) - jan Niko  
[soweli ali li tawa e kon sewi anu seme?](#soweli-ali-li-tawa-e-kon-sewi-anu-seme?) - kapesi Pake  
[kule pi insa mi](#kule-pi-insa-mi) - jan Palo  
[mi tawa kon sewi](#mi-tawa-kon-sewi) - jan Pawato  
[lukin](#lukin) - jan Pitan  
[o toki pona](#o-toki-pona) - jan Piwan  
[nena kiwen mi](#nena-kiwen-mi) - jan Pojeki  
[kama pi poki ala](#kama-pi-poki-ala) - jan Sasalin  
[musi mute](#musi-mute) - jan Seki  
[monsuta insa](#monsuta-insa) - jan Sewa  
[o lukin e insa pi lawa mi](#o-lukin-e-insa-pi-lawa-mi) - jan Sijo  
[alasa](#alasa) - jan Simu  
[kulupu pona pi mun weka](#kulupu-pona-pi-mun-weka) - jan Sohuwa  
[nasin pona](#nasin-pona) - jan Tumo

***

### lon ma tomo pi tenpo pini suli
*jan Kapilu*

lon ma tomo pi tenpo pini suli,  
la tomo ale li tan kiwen walo,  
tan tenpo la tomo li anpa li pakala.  
  
kasi mute li lawa e kulupu tomo,  
insa pi ma ni la kasi pi kule ale li lon,  
tan lupa pi kiwen walo la kasi lili li open.  
  
sama kasi la pipi pi kule mute li lon,  
ona li lon anpa kiwen li weka tan akesi,  
waso suwi li jo e kule walo sama kiwen.  
  
suno anpa la sewi li kama jelo li kama loje,  
suno weka la mun li kama wawa,  
pimeja li lon la kon li lete.  
  
tenpo ni la jan ala li lon ma ni,  
lon ma tomo pi jan ala,  
la kalama pona li lon.  
  
lon kiwen walo wan la toki ni li sitelen:  
sama telo la ale li tawa,  
o olin e tenpo ni, tenpo ante li lon ala.  

***

### ona li monsuta e jan
*kule epiku Atawan en kala pona Tonyu*

 <img src="kasi.png" alt="this poem is divided into two columns and can be read either across or top to bottom, left to right." width="580">

***

### kalama waso 
*jan Ki*

tenpo suno la waso li kalama  
tan seme?  
  
ona li moku.  
ona li lape.  
ona li unpa.  
ona li moli.  
kon li lon ala lon?  
ona li sona ala  
la ona li kalama li kalama li kalama.  

***

### mu
*soweli nata*

kon li mu li kama e lete  
lete li mu tawa mi  
tawa li tawa e kasi  
waso li mu tawa ni  
noka jan li mu tawa nasin  
lipu kasi li mu tawa noka jan kin  
soweli li wile e moku  
pilin pona li kama tan pana jan sin  

telo en kasi li mu tawa mama  
li wan lon awen tan sewi  
tenpo kama la pana li pini  
la kule li kama lon seli  
ale li awen lon suno  
pona li kon pi ma ni  
mi olin e mu pona ale  
mu ale li olin e mi  

***

### lon linja telo
*jan Sitowapu*

ale li kama pona.  
sewi laso li tawa.  
mi lukin e sina la,  
pilin ante a li kama.  
  
mi awen la mi sona.  
mi jo e pilin pona.  
kule li mute la  
mi sona ala.  
  
ken la mi lape pona  
lon linja telo.  
ken la mi wan taso.  
  
suwi suno li weka.  
mi lukin e kule seme?  
mi lukin ala lukin e  
ni: pimeja li kama?  
  
mi sona e pimeja lili.  
mi sona ala e ni:  
sina jo e wawa la  
ike li insa.  
  
ken la mi jo e pilin  
lon linja telo.  
ken la mi wan taso.  

***

### taso, waso mi li laso
*jan Jensi*

jan mute li jo e waso  
waso ni li waso taso  
waso jan li kule mute  
taso, waso mi li laso  

***

### telo li kama
*jan Tanije*

telo li kama  
tan sewi tan oko mi  
tan ni: mi olin  

***

### lon sina
*jan Kasipona*

jan sama li tawa jan sona pona.  
toki ona la, utala li kama tawa ma ni.  
utala taso li ken pini e utala kama.  
mi o utala lon poka pi jan sama mi.  
  
taso, mi sona ala e nasin pona mi.  
toki sina la, mi o moli e jan ala.  
wile sina la, kon mi li tawa jan sewi.  
sona ni la, mi wile ala utala.  
  
tawa ni la, toki pi jan sona pona la,  
sina o sitelen insa e ni:  
jan ale li wile awen e ona.  
jan li wile utala tan pilin ni.  
  
sina li sijelo taso ala. sina li kulupu sina, li ma sina, li nasin sina,  
li lon sina. sina ken sona e lon sina taso. tan ni la, o awen e sina.  

***

### laso tu
*jan Ne*

laso sewi  
laso anpa  
  
wan laso  
lon tu  
  
telo suli li pana sewi e luka.  
sewi la ona li awen weka.  
  
kon sewi li wile olin e telo.  
wile la telo li ken ala.  
  
taso ijo li lon. ijo li ken  
wan e olin pakala awen.  
  
sewi li lon e suno wawa.  
telo li ken kama anpa ala.  
  
telo anpa o!  
suno o ken sewi e sina!  

***

### tenpo weka
*akesi kon Nalasuni*

kon ma li ike tan jan pi kon ike.  
lawa li pakala tan lawa pakala.  
suno li len. seli li lon.  
sewi o kama. mi wile kon.  

***

### wawa
*jan Ajon*

ilo utala li wawa lili.  
ilo sitelen li wawa mute.  
luka li wawa mute mute.  

***

### toki ala
*apeja Akesi*

ali li powe a! ali li nasa li lon ma apeja a! ali li ike mute. kin, kon sewi en kon anpa li ike kin a!  
   
sina lukin e ni la, jan ali li pakala. ma mi li kipisi tawa ma mute. kalama muse li pake.   
   
mi lukin e soweli mi tan jasima mi. ni li lukin pona li lape. taso tenpo ni la, soweli mi li moli a! ali li ala. ali li powe li moli a! akesi en pipi pi tomo mi li ala. kin, telo ali sina li loje. telo sina li ala.  
   
ali li ala mute! mi wile e pata wan taso. taso tenpo ni la, mi en pata mi li moli. ni li toki majuna. mi lanpan e lipu leko pi tenpo mute. mi lukin monsuta taso mi monsuta kin! mi utala e monsuta, taso mi utala taso e mi.  
   
kin, jan sewi li moli. tenpo ali la jan sewi li moli. mi moli e ona. mi ken pilin e pona anu seme? mi ken pali ala pali musi tawa pilin pona? pata o, mi pilin e ike a! a! a!   
   
o toki ala! ali li ala. o toki tawa nanpa luka luka kepeken mi.  
   
wan, tu, tu wan... suno ali li kama tawa sina. suno ali li pini e ali. tu tu, luka, luka wan... o kama tawa tomo sina. o kama tawa jan sewi. luka tu, luka tu wan, luka tu tu... tenpo ni la sina li pona. tenpo ni la sina li tomo. luka luka....  

***

### mi wile e awen
*jan Alon*

mi wile e awen.  
taso, ale li tawa.  
jan li tawa.  
tenpo li tawa.  
  
mi wile sona e ijo sin mute.  
taso, lawa mi li mute ike e ni.  
tenpo sama la pilin mi mute.  
mi sona ala e ni.  
  
tenpo kama ale la mi toki pona.  
ken la weka e pilin ike lon lawa mi.  
ken la mi sona e ni: ante li pona.  
ken la mi awen.  

***

### kiwen telo sewi
*jan Anulu*

telo insa la  
kiwen walo lili li lon.  
kulupu telo la kiwen ni li sewi  
tan ni:  
mama kulupu li pana e kon ma  
tawa kiwen walo.  
  
tenpo pini la  
mama pi jan ale  
li pali e kulupu ma.  
kon ma li lawa sewi.  
  
telo pakala kama la  
ma kama lon ala.  
ale li telo.  
  
tenpo pi telo sin la  
lawa ma li lon ala.  
tenpo ni la  
sona telo li lon tan ni:  
jan ale ken pilin  
e kiwen walo lili la  
kon ma li lawa a.  

***

### utala
*jan Ateneja*

sina olin e utala.  
taso sina sona ala:  
utala li ike e sina.  
tenpo ala la,  
ala li pona.  

***

### tenpo ala la
*jan Asuta*

olin la, mi tu li jan weka ala.  
sina sona e nasin. mi sona kin.  
mi lape, li sitelen e awen suli  
sina kama jo ala e ni tan mije ante  
mi wile toki tawa sina e pilin mi  
mi o pana sona e sina  
  
tenpo ala la mi pana e sina  
tenpo ala la mi anpa e sina  
tenpo ala la mi tawa weka, li weka e sina  
sina pilin ike ala tan mi  
tawa pona la, mi toki ala e ni  
tenpo ala la mi toki ike, li pakala sina  
  
tenpo suli la mi tu li jan pona  
insa sina li pakala, taso sina pilin lili, li toki ala  
mi tu li sona e lon a  
mi tu li sona e musi, li wile musi e ona  
  
sina wile sona e pilin mi la,  
o toki ala e ni: sina ken ala lukin.  
  
tenpo ala la mi pana e sina  
tenpo ala la mi anpa e sina  
tenpo ala la mi tawa weka, li weka e sina  
sina pilin ike ala tan mi  
tawa pona la, mi toki ala e ni  
tenpo ala la mi toki ike, li pakala sina.  

***

### wan taso
*jan Atape*

mi wan taso.  
ni li ijo ike  
li ijo pona.  
ijo pona li ni:  
mi ken pali e ale.  
taso mi wan taso  
la mi ken ala toki  
tawa jan ante.  

***

### ike Kolona
*jan Awi*

ike Kolona li pona ala.  
taso mi ali ken pini e ni.  
jan ali li weka e sama la,   
jan ali li weka e ike ni.  

***

### lon pi tenpo
*jan Eko*

toki weka ale li kalama lon ike.  
ijo wan li kama la ni li tawa pini,  
tenpo wan kama la kasi kule kin,  
en lukin pi ma pona li kama lon ala.  
  
taso toki weka li ike ale ala.  
ijo wan li tawa la ni li kama pini,  
jan li moku wan e kon li pana wan e kon la,  
tawa kon pi toki ni en tenpo li sama.  
  
ale li kama lon li awen ale ala,  
tan ni la tenpo li kama ala moli.  

***

### kala Lepijatan
*jan Enta*

ijo li alasa lon anpa telo mute pimeja.  
mi lukin e kiwen walo mute pi uta ona.  
  
kiwen monsi en selo kala  
li tawa nasa lon anpa mi  
la lipu suli kon en kon utala  
li tawa nasa lon sewi mi.  
  
kala ike ni li lukin e mi lili taso  
la telo sijelo mi li lete sama telo laso.  
  
ona li kama la mi kalama ala.  
uta ona li open la lon mi li pini.  
ona li moku la mi moku la  
kala Lepijatan li pilin pona suli.  

***

### ni li lipu
*jan inwin*

ni li lipu pi  
musi pi musi toki  
pi toki pona  

***

### o moku e telo pimeja!
*jan pi sona ala*

o moku e telo pimeja!  
ona li seli.  
ona li pana e wawa tawa sina.  
ona li pimeja e kiwen uta sina.  
ale li kama pona.  

***

### awen
*jan tu*

ken la pilin li awen tan weka ala mi  
ken la mi awen tan pilin mi  
ona li sona ala sona e ni: mi awen ala lili, taso mi weka ala kin?  
mi o pilin ala pilin ike tan awen mi lon tomo ni - tomo pi awen pilin mi?  

***

### mun lili
*kala loje lili*

mun lili li suno lon laso pimeja.  
mi lukin e ona lon tenpo ni.  
mi toki e sina. kin ona li kute.  
ni li pilin pona e mi.  
  
mun lili li suwi lon tenpo mun ni a.  
kin kala li lon telo linja ni.  
mi toki. mi pilin. kin mi kama wile:  
mi li pilin pona e ni.  

***

### lipu pi jan wawa en kala
*jan Kawa*

tenpo pini la, ali li lon ala.    
taso la jan wawa li lon.  
jan wawa li pali e kala.  
jan wawa li kon e kon.  
kala li pali lape e mi, e ali, e sina.  
ali li sin a.  
  
jan wawa li jo e lape. jan wawa li pali e ona.  
ona li pali e ali.  
jan wawa li toki e ni tawa ali: “ona li pona.”  
jan wawa li toki tawa kala pali:  
“sina pona. mi wile ijo wan taso…”  
kala li toki:  
“mi pali e ali. sina wile e seme, anu waso?”  
jan wawa li jo e poki:  
poki pi lukin ala.  
jan wawa li toki e ni: “mi wile pana e ni tawa kala.”  
kala li toki e ni: “ni li seme? mi ken lukin ala e ni.”  
jan wawa li toki e ni: “ni li poki pi lukin ala. ona li jo e jan. mi wile e ni... o jo e poki mi.”  
  
kala li toki e ni: “ona li pona ala pona? sina wile ala wile pana e ni tawa mi?”  
jan wawa li toki e ni: “ona li pona... li ike. tenpo kama la ona li lawa e ali, tan ni: sina o wile esun e pona ali.”  
  
kala li toki e ni “mi wile e pilin lawa” tawa jan wawa.  
kala li tawa li pilin lawa.  
  
tenpo pini la kala li weka, tan ni: tenpo ni la kala li lon ni.  
kala li toki e ni tawa jan wawa: “esun sina li mani mute, tan ni: jan li pona tawa mi.”  
  
jan wawa li toki e ni: “ona li pona.” tenpo ni la kala li jo e poki jan.  
kala li open e poki jan.  
jan ni li jan pi nanpa wan.  
kala li pali e jan pi nanpa tu. jan ni tu li jo e jan lili.  
jan lili li jo e jan lili.  
tenpo ni la jan li lawa e ali.  
  
ni li pini.  

***

### nasin pi pona sijelo
*kili kala*

o tawa ma!  

***

### wile open
*jan Lenoka*

nasin pini la  
ale mi li lon ala.  
mi toki e ni:  
mi taso li  
ken nasin  
e ale mi.  
  
wile mi li open  
li ijo ale ken  
li kute e lawa mi.  
mi lawa e pali mi.  
sewi en  
mun li lawa ala.  
tu ni en  
mi li sama ala.  
  
nasin pini li lon ala.  
taso mi ken ala  
lawa e tenpo kama.  
tenpo kama li open mute.  
(ale o, sina o kute.)  
mi lawa ala  
e tenpo kama.  
taso  
mi ken lawa  
e pilin mi ona.  
pilin mi la  
ale li pona.  

***

### telo wawa
*jan Lulu*

pilin mi li  
awen ala lon  
poki, li telo.  
  
ma pona ni la  
kalama utala li  
kama tawa mi.  
kon lete li wawa.  
taso mi wawa mute.  

***

### wile pi weka ala
*jan Mali*

sona mi li suli ala. taso mi wile sona  
e sina.  
sinpin loje li toki ala. taso sike mi li sike  
e sina.  
wile ni li seme? ken la mi pakala.  
sina weka la, mi lon pimeja...  
ala!  
sona mi li suli ala. taso pilin ni suli  
li tawa tan uta:  
sina lon poka la  
ale mi li pona. o!  
o…  

***

### sama oko en oko ante
*jan Naso*

ken la ale li utala ala lon utala:  
kasi kule li lon kon wawa,  
pipi-waso kiwen,  
jan lili li lon  
suli pi nena seli.  
  
lukin o: kasi lili li kiwen lili, suno  
li telo, telo suli kin  
li poki kasi pi kasi seli.  
kasi suli li pini la,  
tomo waso li open.  
  
sama sina en mi li wan (sina-mi-  
wan). sama selo walo pi telo  
en telo kin li tawa pi telo suli.  
sama oko en oko ante  
li palin e lukin wan.  

***

### kala nasa
*jan Niko*

ale li sama linja nasa,  
ona li wan taso, ale li lon ona  
sina awen lon ona  
li ken ala weka  
  
soweli en jan li sama selo  
li sama pipi, li moku tan selo  
ni la, sina awen lon ona  
li ken ala weka  
  
soweli en jan li sama kala  
kala li moku tawa jan en soweli  
ona li wile ala moku  
taso ona li ken ala weka  
  
taso, kala nasa li wile ala  
ni la, ona li moku ala tawa jan  
jan ale o sama kala nasa  
ni la, jan li ken weka  

***

### soweli ali li tawa e kon sewi anu seme?
*kapesi Pake*

tenpo pini la mi olin e soweli lili suwi pi noka po mi. ona li pona mute tawa mi. taso tenpo suno ni la, ona li moli.  
  
jan sewi o, soweli mi li lon kon sewi? soweli ali li tawa e kon sewi anu seme? a, mi sona ala taso mi sona e ni: tenpo ali la mi olin e ona.  

***

### kule pi insa mi
*jan Palo*

jelo sama tempo pi seli kama,  
suno seli, kon pi kasi kule.  
tempo la mi pilin sama ni.  
  
laso sama kon lete,  
telo tawa pi nena suli, jan lili musi.  
tempo la mi pilin sama ni.  
  
walo pimeja sama wawa lili,  
ma tomo ni, kalama pi tomo tawa.  
tempo la mi pilin sama ni.  
  
pimeja sama lupa,  
tempo pini ala, tempo kama ala.  
tempo la mi pilin sama ni.  

***

### mi tawa kon sewi
*jan Pawato*

ni li kasi. ona lukin sewi e mun. mun sewi li tenpo pimeja.  
ona wile li ona palisa tawa sewi e mun suno.  
ona sona li tawa sewi ala. ona pilin ala e kon sewi.  
tan sewi e pipi suno li waso e anpa. ona lukin e ni pana suno.  
ona sona li ona pilin ala e kon sewi.  
ale ona sitelen lape li weka sama li suno mun lon telo suli.  
ona li wile e ni, taso sona ona la ni li lon ala. ni ijo li pona lukin ken olin e kasi.  

***

### lukin
*jan Pitan*

mi lukin e sewi  
sewi lukin e mi  
sama oko a!  

***

### o toki pona
*jan Piwan*

jan pona mi o  
o toki pona  
kepeken wile pona sina.  
tenpo pona la o toki pona  
li pana e pona tawa mi.  
tempo ike kin la o toki pona  
li pona e ike sina.  
tenpo ali la o toki pona  
li lukin li pilin li sona e ali  
kepeken nasin pi pona mute.  

***

### nena kiwen mi
*jan Pojeki*

sina weka tawa mi  
ni la nena kiwen li  
tomo mi lon kon suli.  
oko mi o, o pini  
pana e telo ni, a!  
nasa seme li sina?  

***

### kama pi poki ala
*jan Sasalin*

ike lon pilin mi o,  
sina sama ko telo.  
alasa la mi kama  
lon oko pi laso ma.  
loje sin li len e mi.  
luka mi li akesi.  
sewi la mi toki e  
sina, e ali, e mi ante.  

***

### musi mute
*jan Seki*

mi musi, musi li pona  
musi, en musi, en musi  
tenpo ali la musi, mu mi  
ike tawa mi, ni li. Poka  
  
musi li pona ala  
musi li ala pona  
  
musi li pona tawa mi  
musi li ike tawa mi  
musi li pini tawa mi  
  
tenpo ni la, mi musi ala  
tenpo ni la, pilin mi li ike  
tenpo ni la, mi toki lon musi  
tenpo ni la, mi lukin, mi nasa  
  
mi sona ala, pini tan seme  
mi wile pini, mi ken ala  
mi pini ala, luka mi li lete  
suno mi li pini, tenpo mi li anpa.  

***

### monsuta insa
*jan Sewa*

monsuta li lon  
insa pi jan ale  
  
jan ale li wile wawa   
tan nasin mani  
sina jo e mani mute  
la sina suli  
  
mani li lon  
la jan mute li anpa  
li ken ala kama wawa  
  
nasin mani li pakala  
jan ale li sama taso  
jan mute li ken ala moku  
kon moli li awen lon ma ale  
  
monsuta li mani  
tenpo pi mani ala la  
pona taso li lon  
insa pi jan ale  

***

### o lukin e insa pi lawa mi
*jan Sijo*

o lukin e insa pi lawa mi  
sina ken la.   
o lukin e pilin mi  
e pilin pona mi  
e pilin ike mi.   
o lukin e ma suli lon insa pi lawa mi,   
e kasi suli laso  
e soweli lili pimeja.   
sewi en supa noka li walo lon insa pi lawa mi  
taso, ni li ijo pona lili.  
tenpo pini lili la, sina lukin e insa pi lawa mi.  
tenpo ni la, mi wile pali e ijo sama a.   
tawa pona.  

***

### alasa
*jan Simu*

jan mije li tawa alasa e waso,  
soweli li kama lon poka li mu.  
jan li kama anpa telo sama kiwen,  
soweli li moku e kala tan ni.  
  
jan mije li kama li telo e kiwen,  
soweli li tawa e waso tan ni.  
jan li moku lon anpa alasa kala,  
soweli li kama poka sama mu.  
  
jan kala li anpa e moku tan poka,  
soweli li alasa mije e ni.  
jan li kama waso li lon sama telo,  
soweli li tawa mu kiwen kama.  

***

### kulupu pona pi mun weka
*jan Sohuwa*

anpa e mun loje.  
mun weka li sama kule e telo nasa loje.  
  
soweli pona li moku e moku mi.  
taso, mi lukin e ni:  
  
kule mun li tawa e pimeja. sina toki e a!  
mi lukin e uta pona sina.  
  
mi jo tawa e kon la mi pilin e ni:  
mun weka en soweli pona en sina en mi wan e ali.  

***

### nasin pona
*jan Tumo*

ante li awen  
lon tenpo ale.  
ni li nasin  
pi ijo ale.  