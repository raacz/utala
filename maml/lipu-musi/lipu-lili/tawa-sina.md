---
title: tawa sina
jan_pali: jan Lasuku
---
toki. tenpo suli la mi toki ala tawa sina. sina pona ala pona?

tenpo ni la, mi lukin e lipu pi tenpo weka. pilin pi jan ante li lon lipu sama telo pimeja. mi lukin e ni taso.

mi pali e ni la, mi pilin e ni: toki mi li wawa ala. toki mute mute li lon ma. jan ale li toki. taso, toki mute ni li weka. insa pi telo suli ni la, toki mi li jo e kon seme? ken la, toki sina en toki mi li tawa sewi li weka taso. tan ni la, toki li musi ike.

taso mi mute li alasa toki. tan seme? ken la, tan ni: mi tu wile pana e ijo. ijo ni li ken ala toki. mi wile pana e sinpin pi ijo ni. toki ala sina li jo e kule seme? ona li kalama seme? mi wile sona e ni. tan ni la, mi toki tawa sina. mi toki ike. mi sona e ni: mi mute li ken ala sona e ale. taso, ken la, ike ni li pona. ona li wan e mi mute. mi pilin e ona.

sona mute li kama, li weka. toki mute li moli. pilin mi li wile toki. taso, ona li kalama ala. ona li tawa anpa insa pilin mi. sina kin li jo e pilin suli la, sina ken ala toki e ona la, mi wile pilin sama sina.

mi sitelen e ni la, mi pana e ni: mi sona lili. mi wile pali. taso, pilin ni li ni: mi wile pilin e ijo, mi wile sona e ijo. mi pilin e ni la, mi ken pona tawa mi.

lipu mi li suli. mi wile lukin e sina. tenpo kama la, o toki e ma sina tawa mi kepeken toki sina. 

mi tawa.
