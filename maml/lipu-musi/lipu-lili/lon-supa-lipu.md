---
title: lon supa lipu
---

o kama lukin e supa lipu mi. ona la lipu mute a li lon. 
- lipu musi en lipu sona. 
- lipu nasa en lipu pona. 
- lipu suli en lipu pi suli mute. 
- lipu meli en lipu mije en lipu tonsi
- nimi en toki en nasin jan!

lipu mute a li awen tawa ijo ni wan taso: mi lukin e ona. 

***lipu o! o pilin ike lon sona ni: tenpo ala la mi kama lukin e sina.***

ala, mi pi tenpo ni li sama ala mi pi tenpo pini. mi ken ala awen lukin e lipu pi sitelen walo pimeja pi tawa ala. 

tenpo poka la mi kama lon poka pi akesi ni: ona li jelo walo laso loje li suli mute li ken ante e sijelo. mu suli la lipu mani mute kasi laso li pana waso tan uta ona. suno suli en kalama wawa la sijelo ona li kama linja li kama lon lupa lili insa pi lukin mi. 

akesi li tawa sike li kama selo pi lukin mi tu. tenpo ni la mi lukin e ma lon ala. ONA taso li lawa e lukin mi.

ni la, lon supa lipu mi la lukin ale mi pi tenpo kama li weka. sina kama ala lukin e mi, lipu o. 

tan akesi la mi weka ale tan pona sina. 
