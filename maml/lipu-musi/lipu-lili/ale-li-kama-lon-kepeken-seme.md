---
title: "ale li kama lon kepeken seme?"
---

ale li kama lon kepeken seme?

tenpo open la, ale li pimeja.  
waso pi tenpo ala li lon wan.  
  
tenpo wan la, waso li mama e sike.  
sike ni li sike seli jelo.  
taso, sike li suli la, waso li ken ala awen e sike.  
ni la, ona li tawa e sike tawa sewi.  
sike ni li awen lon sewi lon tenpo ni.  
ona li suno pi sona sina.  
  
waso li pilin ike ike lon tenpo suli.  
ona li pali ala li lape taso.  
kama la, waso pi tenpo ala li mama e sike sin.  
sike ni li sike lete walo.  
taso, sike li lili la, ona li tawa kon li weka tawa sewi.  
sike ni li awen lon sewi lon tenpo ni.  
ona li mun pi sona sina.  
  
waso li pilin ike ike lon tenpo suli.  
ona li pana mute e telo lukin.  
telo lukin ni li awen lon sewi lon tenpo ni.  
ona li mun lili mute pi sona sina.  
  
kama la, waso pi tenpo ala li mama e sike sin.  
sike ni li sike laso.  
sike ni li suli ala li lili ala.  
ona li pona tawa waso.  
taso, waso li wile lape la, waso li tawa weka.  
sike ni li awen lon tenpo ni.  
ona li ma ale pi sona sina.  
sina en mi li lon sike ni.  
  
jan pi sona wawa li toki e ni:  
tenpo suli kama la, waso pi tenpo ala li kama sin.  
ona li awen e sike pi ma ale.  
kama la, sike li kama waso sin.  
ma ale en tenpo ale li pini lon tenpo ni.  
taso, ma sin en tenpo sin li open.  
  
"waso suli o,  
sina lon seme?  
sina tawa seme a?  
waso suli o kama tawa mi.  
mi awen tawa sina tan open tenpo"  
