---  
layout: lipu
title: kon en jan (lipu nanpa wan)
suli_lipu: 
mute_nimi: 922
ken_ike: "- pilin ni: ijo li ken ala moku e kon
- pilin nasa sijelo
- pilin poki pi ken ala weka
- kon moli"
ijo_toki: 'mi kon. mi o lon ala. taso mi lon. jan li kama e mi tan ala. mi sona ala e ni: jan pi kama mi li wile e seme.'
---

mi o lon ala. ni li pakala. mi lon tan seme?

'kon wawa o, mi kama e sina tawa lon kepeken nimi wawa ni.'

ilo seli lili li pana e e suno suli e pimeja suli. tenpo weka a la mi lukin e suno.

'mi wile e pona sina e wawa sina. sina kama e wile mi la, mi ken e weka sina.'

ilo li suno e sinpin jan. lukin ona li suli. telo lili li kama tan ona.

'... sina lon ala lon? sina lon la, o toki.'

seme la mi ken toki? mi alasa pana e kalama, taso uta mi li lon ala. taso, alasa mi la, mi tawa e kon lon tomo. seli ilo ale li moli.

'a! sina weka e seli la, mi sona e ni: sina lon!'

nasa. jan li seli sin e ilo wan.

'mi wile sona e ijo tan sina. ijo li lon la, o weka e seli. ijo li lon ala la, o weka ala. sina sona ala sona?'

mi o seme? mi sona ala e nasin ante la, mi ken lon wile jan. mi moli e seli.

'pona. sina sona ala sona e nimi sina?' ona li seli e ilo.

nimi mi li seme? mi o sona... taso tenpo weka la, mi lon, la, sona li weka. mi weka ala e seli.

'a... nn.. lipu li toki ala e ni, mi ken seme kepeken ala nimi sina... nnnn... o awen.'

mi ken ala ijo ante.

jan li alasa e sona lon lipu nasa.

lon la, mi wile sona e ijo mute tan ona: "sina seme?" "sina wile e mi tan seme?" "lipu sina li seme?" taso mi ken ala toki.

'a.. nn... mi o toki e wile mi.'  
pona.

'sina o kepeken sijelo mi.'

tawa seme. seme la mi ken ni.

'lipu li toki e ni: kon wawa ale li ken ni. ni li wile ala e wawa.'

lipu li nasa.

'sina wile ni la, sina o ni taso... nn. sina o .. tawa insa mi anu seme?'

nasin nasa.

'sina ni la, sina o ken tawa e sijelo mi. sina sona ala sona?'

ni li wile nasa. taso.. mi moli e seli.

'sina sona la, pona. o kama jo e mi.'

mi ken ala weka la, mi alasa wile jan. mi tawa e mi. lon mi li pilin e lon jan. 

wawa li kama e mi. mi kama pilin e insa jan, li kama lon insa jan. pilin pi nasa suli.

"sina ken ala ken kute e ni?"

nasa la, ni li kalama ala, taso mi ken.

"pona a. o esun e kon."

mi lukin e ni lon jan. jan li open e uta ona, li moku e kon, li pana e kon. taso mi sona ala e ni, seme la mi ken ni.

"sina ni ala la, sijelo li kama moli."

mi open e uta mi. tenpo lili la, kon mute li kama lon insa sijelo. insa mi li kama suli. tenpo li kama. mi kama pilin ike lili.

"o ken e weka kon."

seme la mi ken ... a! mi sona! mi open e uta mi. kon li weka! mi moku e kon sin. mi awen ni lon tenpo suli. mi ni lon tempo mute la, mi kama ni tan ala wile. ona li kama pilin tenpo. mi pilin pona.

"pona a! tenpo ni la, o tawa e luka mi"  

seme la mi ken ni ... nn

"o wile e tawa luka"

tawa luka, tawa luka, tawa luka, a! luka li tawa.

"pona. sina sona e nasin pona."

sina wile e seme tan mi?

"o tawa e luka ante."

sina toki ala e wile. sina toki taso e nasin. taso, mi ijo sama. sama la, luka ante li tawa.

"sina kama sona pona e nasin pi lawa sijelo. tenpo ni la o toki."

sina kute ala kute e mi? sina wile e seme tan mi?

mi sona ala toki.

"o weka wawa e kon."

mi ni. taso kalama li kama ala. mi alasa sin. taso, uta li mu nasa taso.

"nn nasa. a, n, sina ken sona e ni lon tenpo kama."

sina wile e seme tan mi?

"lipu li toki e ni, tenpo sina pi moli ala la, sina ken utala wawa kepeken sijelo sina."

mi awen ala sona e ni. kin, ni li suli tan seme?

"mi ken ala utala pona."

mi wawa sijelo ala. tenpo utala mi li weka a.

"a, sina utala la, mi ken pana e nasin weka tawa sina kepeken lipu mi."

awen la mi wawa ala, taso... mi ken alasa kama sona kepeken sijelo sina.

tenpo ni la suno wawa li kama lon tomo.

<sina pona ala pona? mi kute e kalama nasa.>

ona li seme?  
"o toki e ni, mi pona."

mi ken ala toki uta!

"o alasa."

sina toki kepeken pilin wawa.

mi esun e kon. mi esun wawa e kon.

<jan lili o...?>

'a a n mu mm mi pona'

kepeken wawa ale mi la mi toki.

"sina toki!"

<kalama sina li nasa... suli ala. mi weka. o lape pona.>

"a a, sina toki! sina wawa! sina ken a lawa e sijelo!"

nnn lon. ken la mi ken pona e sina.

"wawa. nnn... mama mi li toki lon. sijelo o lape."

"lape li wile ala e pali mute. o pana e sijelo lon supa suwi. o pini e lukin. o esun e kon."

mi ni... open la pilin la lape li kama ala. taso lon tenpo suli la, pilin li kama lili, pimeja li kama wawa, ale li kama weka.

mi lape sijelo ala lon tenpo suli. ni li pilin pona.